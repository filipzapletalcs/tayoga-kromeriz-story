TĚLO JE CHRÁM DUŠE 

Vytvořili jsme místo setkávání pro společnou praxi jógy v historickém středu Kroměříže. 
Studio jsme nově otevřeli na konci září 2025 a věříme, že bude místem, kde se budeme všichni rádi vracet.


O NAŠÍ LEKTORCE
Jmenuji se Barbora Zapletalová a na cestu jógy mě přivedla moje vzácná učitelka a přítelkyně Lidmila Brabcová. Na její podnět jsem se od roku 2018 stala lektorkou jógy. 
Mými dalšími učiteli byli a dosud jsou MUDr. Jan Černý, Mgr. Pavla Vyskočilová a Ing. Jana Vrbková. 
V současné době jsem "učitelem ve výcviku" Iyengar jógy. Výcvik na učitele trvá v případě Iyengar jógy léta a adepti k němu přistupují až po vlastní mnohaleté praxi jógy.
Pravidelně se vzdělávám na workshopech s předními světovými učiteli - Gabriellou Guibilaro, Davidem Meloni, Michaelem Forbesem. 
V letech 1999 - 2021 jsem byla žačkou Edgara Ta, který vytvořil metodiku unikátních masáží, předmětem studia byla také ajurvéda a východní nauky, přírodní medicína, zásady zdravého stravování a principy přírodních zákonitostí. 
Vystudovala jsem sociální pedagogiku.


CO MŮŽETE OČEKÁVAT NA NAŠICH LEKCÍCH?
Využíváme nejrůznější pomůcky, které mohou praxi usnadnit, ale také prohloubit.
Jóga s pomůckami klade důraz na detail a hloubku provedení jednotlivých ásan. 
Učitel podává podrobné instrukce a pokyny, které dovedou žáky ke správnému nastavení a srovnání částí těla v každé ásaně tak, aby vytvořily harmonický celek. 

Na hodinách se cvičí navazující sekvence ásan všech skupin - stojné pozice, obrácené (stoj na hlavě a na ramenou), sedy, rotace, předklony, záklony a balanční pozice - vždy však podle stupně pokročilosti cvičících. V ásanách studenti setrvávají po určený čas. 
Používáme množství nejrůznějších pomůcek, např. pásky, lana, dřevěné cihly, aby umožnily lidem všech věkových kategorií i lidem s nějakým fyzickým omezením zaujmout jógové pozice a mít z nich plný užitek. 


PROČ CVIČIT JÓGU?
Každá pozice - ásana slouží jako most spojující tělo s myslí a mysl s duší. Pomocí správné techniky a zkušeností zaujme naše tělo určitou polohu. Opětovným opakováním pozice nacházíme dokonalost a udržujeme ji. Na začátku je ke zvládnutí ásan zapotřebí vynaložit úsilí, ale pravidelnou praxí a opakováním se snaha stane úsilím bez úsilí. 

Ásana v sobě spojuje úsilí, soustředění a rovnováhu, což nás nutí žít intenzivně v přítomném okamžiku. Účinek tohoto bytí v přítomnosti je posilující a očistný: na fyzické úrovni se zbavujeme nemocí, v mentální rovině se naše mysl zbavuje stagnujících myšlenek. Na velmi vysoké úrovni nás pak přítomný okamžik učí okamžitému správnému konání. Ásana pomáhá proměně tím, že směřuje vědomí od těla k duši. 

- stabilita, zdraví a lehkost 
- zdroj duševní rovnováhy 
- rozvoj čilosti, výdrže a zdroj životní síly 
- cvičením ásan získáváme zdraví = stav naprosté rovnováhy těla, mysli a ducha 

Ásany se vyvíjely po staletí, aby procvičily každý sval, nerv a žlázu v těle. Zajišťují dobrou tělesnou konstituci, která je pevná a pružná, aniž by byla založená na tvrdých svalech, a ochraňují tělo před nemocemi, uklidňují nervy. Hlavní význam však spočívá ve způsobu, kterým cvičí a ukázňují naši mysl. Jogín přemáhá prováděním asán své tělo a činí z něj vhodný nástroj pro svého ducha. 
Správná metoda cvičení vytváří harmonickou jednotu těla, mysli a duše. 


V ČEM JE NAŠE STUDIO UNIKÁTNÍ?  
K cvičení používáme řadu pomůcek, například lana připevněná ke zdi, která cvičící používá k zavěšení či k oporám v různých pozicích. 
Lana umožňují variace postojů, záklonů, předklonů, rotací. Poskytují bezpečnou podporu a zároveň vyžadují aktivní zapojení těla.

Přednosti: 
Odlehčení těla: lana nesou část váhy, což umožňuje déle a bezpečně setrvat v náročnějších ásanách. Pomáhají uvědomit si vztah těla k prostoru a gravitaci. 
Umožňují praktikovat i lidem s menší silou či omezenou flexibilitou. 

Prohloubení pozic: Díky opoře se praktikující může dostat hlouběji do ásany, aniž by přetížil klouby nebo svaly. Vytvářejí jemný, ale stálý tah, který zlepšuje protažení páteře i velkých svalových skupin. 
Podporují lepší nastavení těla, které je v Iyengar józe zásadní. 
Umožňují modifikace pro osoby s pohybovými obtížemi.
Vhodné pro terapeutickou praxi, např. u problémů s páteří nebo při rekonvalescenci. 
Při některých pozicích lana nutí svaly aktivně pracovat (posílení středu těla, paží). 
Jindy poskytují hlubokoou oporu a vedou k uvolnění, rozšíření dechu a regeneraci. 

Díky tomu jsou lana vnímána jako "prodloužená ruka učitele" - pomáhají vést, podporovat i korigovat tělo v ásaně. 